[PAGE LINK: belastingen heffingen bezwaar maken uitstel betaling](https://www.amsterdam.nl/belastingen-heffingen/bezwaar-maken/uitstel-betaling/)

Uitstel van betaling
U krijgt automatisch uitstel van betaling voor het deel van de gecombineerde aanslag waartegen u bezwaar maakt. Het andere deel van de gecombineerde aanslag moet u wel meteen betalen. Maakt u bijvoorbeeld bezwaar tegen de WOZ-waarde en de onroerende zaakbelasting (OZB) op uw gecombineerde aanslag? Dan moet u de afvalstoffenheffing en de rioolheffing wel meteen betalen.
Maakt u bezwaar tegen de hele gecombineerde aanslag? Dan hoeft u niets te betalen totdat de afdeling Belastingen uw bezwaar heeft afgehandeld.

Betalingsregeling stopzetten
Had u al een betalingsregeling afgesproken? Dan moet u zelf contact opnemen met de afdeling Belastingen om de regeling in te laten trekken.

Rente
U betaalt rente over het gedeelte van de aanslag waartegen u bezwaar maakt.
Wordt uw bezwaar helemaal of gedeeltelijk ongegrond verklaard? Dan moet u dat deel van de aanslag alsnog betalen. Over dat deel betaalt u ook invorderingsrente.
Wordt uw bezwaar gegrond verklaard of krijgt u kwijtschelding? Dan hoeft u ook geen invorderingsrente te betalen.

Voor particulieren
Betaalt u met een automatische incasso? Dan stopt de incasso voor het deel van de aanslag waartegen u bezwaar hebt gemaakt.
U kunt bij uw bezwaar ook aangeven dat u de automatische incasso helemaal laat doorlopen. Als het bezwaar wordt toegekend, krijgt u het te veel geïncasseerde geld terug. Wordt het bezwaar afgewezen, dan is de aanslag via de incasso's al betaald.

Voor ondernemer
Bent u ondernemer en is het bedrag van de aanslag hoger dan € 10.000? Dan krijgt u niet automatisch uitstel als u bezwaar maakt of kwijtschelding aanvraagt. Als u uitstel wilt, moet u dat schriftelijk aanvragen. De automatische incasso loopt dan wel gewoon door.
Is het bedrag van de aanslag lager dan € 10.000,-? Dan krijgt u wel automatisch uitstel van betaling en stopt de automatische incasso.