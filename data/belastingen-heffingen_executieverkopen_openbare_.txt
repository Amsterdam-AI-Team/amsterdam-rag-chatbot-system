[PAGE LINK: belastingen heffingen executieverkopen openbare](https://www.amsterdam.nl/belastingen-heffingen/executieverkopen/openbare/)

Openbare executieverkopen
Als iemand zijn gemeentelijke belastingen niet betaalt, kunnen zijn spullen in beslag worden genomen door gemeente Amsterdam.
Wekelijks worden deze tijdens een openbare executieverkoop verkocht. In beslag genomen auto's worden iedere laatste vrijdag van de maand bij opbod verkocht.

Executoriale verkoop
Als iemand die belasting moet betalen dit niet doet, kan een deurwaarder op verschillende 'roerende zaken' beslag leggen. Bijvoorbeeld: auto, computer, wasmachine, meubels, televisie. Als de eigenaar alsnog zijn belastingen betaalt, wordt het beslag opgeheven. Zo niet, dan worden de spullen 'openbaar executoriaal' verkocht.

Aankondiging
Als er tot verkoop wordt overgegaan, plakt de deurwaarder een biljet op het huis of bedrijf van de eigenaar. Hierop staat wat er wanneer en waar verkocht gaat worden. Ook staat er wanneer de spullen kunnen worden bezichtigd door ge√Ønteresseerden. Daarnaast kan de deurwaarder een advertentie plaatsen in een krant.

Veilen
Op de aangekondigde tijd begint de deurwaarder met het veilen van de in beslag genomen spullen. Degene die bij opbod het meest biedt, is de nieuwe eigenaar. Hij moet zich legitimeren, contant afrekenen en zijn nieuwe eigendom gelijk meenemen.
Als de deurwaarder vindt dat er te weinig wordt geboden, dan koopt de gemeente Amsterdam de spullen zelf op voor een van tevoren vastgesteld minimaal executiebedrag. Hiermee wordt een redelijke opbrengst voor de belastingschuldige gegarandeerd.
De opbrengst van de veiling wordt door de deurwaarder geboekt op de schuld die de oude eigenaar had.

Beslag opheffen
Zelfs op de dag van verkoop kan de eigenaar van de aangeboden spullen zijn belastingen betalen en zo het beslag opheffen. U kunt dan niets meer kopen. Bel daarom van tevoren om te informeren of de executie verkoop doorgaat; [LINK: 020 255 4800](tel:0202554800) .

Contact
[LINK: Contact met Belastingen Gemeente Amsterdam](https://www.amsterdam.nl/belastingen-heffingen/contact-belastingen/)